---
icon: material/yin-yang
title: 太極拳經
author: 張三丰
---

> *作者: 張三丰*

# 太極拳經 [^1]

一舉動周身俱要輕靈，尤須貫串。

氣宜鼓盪，神宜內斂，無使有缺陷處，無使有凹凸處，無使有斷續處。

其根在腳，發於腿，主宰於腰，行於手指，由腳而腿而腰，總須完整一氣，向前退後，乃能得機得勢。

有不得機得勢處，身便散亂，其病必於腰腿求之，上下前後左右皆然。

凡此皆是意，不在外面，有上即有下，有前則有後，有左則有右。

如意要向上[^2]，即寓下意，若將物掀起而加以挫之之力。

斯其根自斷，乃攘[^3]之速而無疑。虛實宜分清楚，一處有一處虛實，處處總此一虛實，周身節節貫串，無令絲毫間斷耳。

長拳者，如長江大海，滔滔不絕也。掤、履、擠、按、採、挒、肘、靠，此八卦也。進步、退步、左顧、右盼、中定，此五行也。掤、履、擠、按，即乾、坤、坎、離、四正方也。採、挒、肘、靠，即巽、震、兌、艮、四斜角也。進退顧盼定，即金木水火土也，合之則為十三勢也。

> 原註云：此係武當山張三丰祖師遺論。欲天下豪傑延年益壽，不徒作技藝之末也。

>> 亦為 ***十三勢論***


[^1]: 張三丰著
[^2]: 或「如『欲』要向上」
[^3]: 疑為「壞」之誤？
