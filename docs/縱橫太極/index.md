---
icon: material/yin-yang
title: 縱橫太極
subtitle: 
---

# 縱橫太極

太極拳，名稱始見於清乾隆年間 **武禹襄** 太極拳譜第一篇之太極拳論。
武稱作者是 **王宗岳**。

> *王宗岳生平不可考。*

以下是幾篇參考文獻：

 - [太極拳論](#_2) ‧ 山右　王宗岳
 - [太極拳經](#_3) ‧ 張三丰
 - [十三勢歌](#_4)
 - [十三勢行功心解](#_5)
 - [四字密訣](#_6)
 - [五字訣](#_7)
 - [十三勢名目](#_8)
 - [太極拳十要](#_9)

>  *資料源自[維基百科](https://zh.wikipedia.org/wiki/%E5%A4%AA%E6%A5%B5%E6%8B%B3%E8%AB%96)*

---

## 太極拳論

太極者，無極而生。動靜之機，陰陽之母也。

動之則分，靜之則合。無過不及，隨曲就伸。

人剛我柔謂之走，我順人背謂之粘；動急則急應，動緩則緩隨。雖變化萬端，而理惟一貫。

由着熟而漸悟懂劤，由懂劤而階及神明。然非用力之久，不能豁然貫通焉。

虛領頂勁，氣沉丹田。不偏不倚，忽隱忽現。左重則左虛，右沉則右杳。

仰之則彌高，俯之則彌深。進之則愈長，退之則愈促。一羽不能加，蠅蟲不能落。人不知我，我獨知人。

英雄所向無敵，蓋皆由此而及也。

斯技旁門甚多，雖勢有區別，概不外乎壯欺弱、慢讓快耳。有力打無力，手慢讓手快，是皆先天自然之能，非關學力而有為也。察「四兩撥千斤」之句，顯非力勝；觀耄耋能禦眾之形，快何能為？

立如平準，活似車輪，偏沉則隨，雙重則滯。每見數年純功，不能運化者，率皆自為人制，雙重之病未悟耳。

欲避此病，須知陰陽。粘即是走，走即是粘，陰不離陽，陽不離陰，陰陽相濟，方為懂勁。

懂劤後，愈練愈精，默識揣摩，漸至從心所欲。

本是捨己從人，多誤捨近求遠，所謂「差之毫厘，謬之千里」，學者不可不詳辨焉。

> 註云：此論句句切要在心，並無一字陪襯，非有夙慧，不能悟也。先師不肯妄傳，非獨擇人，亦恐枉費工夫耳。

---

## 太極拳經 

一舉動周身俱要輕靈，尤須貫串。

氣宜鼓盪，神宜內斂，無使有缺陷處，無使有凹凸處，無使有斷續處。

其根在腳，發於腿，主宰於腰，行於手指，由腳而腿而腰，總須完整一氣，向前退後，乃能得機得勢。

有不得機得勢處，身便散亂，其病必於腰腿求之，上下前後左右皆然。

凡此皆是意，不在外面，有上即有下，有前則有後，有左則有右。

如意要向上，即寓下意，若將物掀起而加以挫之之力。

斯其根自斷，乃攘之速而無疑。虛實宜分清楚，一處有一處虛實，處處總此一虛實，周身節節貫串，無令絲毫間斷耳。

長拳者，如長江大海，滔滔不絕也。掤、履、擠、按、採、挒、肘、靠，此八卦也。進步、退步、左顧、右盼、中定，此五行也。掤、履、擠、按，即乾、坤、坎、離、四正方也。採、挒、肘、靠，即巽、震、兌、艮、四斜角也。進退顧盼定，即金木水火土也，合之則為十三勢也。

> 原註云：此係武當山張三丰祖師遺論。欲天下豪傑延年益壽，不徒作技藝之末也。

>> 亦為 ***十三勢論***

---

## 十三勢歌 

十三總勢莫輕視，命意源頭在腰際。 

變轉虛實須留意，氣遍周身不少滯。 

靜中觸動動猶靜，因敵變化示神奇。 

勢勢存心揆用意，得來不覺費工夫。 

刻刻留心在腰間，腹內鬆淨氣騰然。 

尾閭中正神貫頂，滿身輕利頂頭懸。 

仔細留心向推求，屈伸開合聽自由。 

入門引路須口授，工夫無息法自修。 

若言體用何為準，意氣君來骨肉臣。 

詳推用意終何在，益壽延年不老春。 

歌兮歌兮百四十，字字真切義無遺。 

若不向此推求去，枉費工夫遺嘆惜。

---

## 十三勢行功心解

以心行氣，務令沉著，乃能收斂入骨。

以氣運身，務令順遂，乃能便利從心。

精神能提得起，則無遲重之虞，所謂「頂頭懸」也。

意氣須換得靈，乃有圓活之趣。所謂「變動虛實」也。

發勁須沉者鬆淨，專注一方；立身須中正安舒，支撐八面。

行氣如九曲珠，無往不利〈氣遍身軀之謂〉。

運勁如百煉鋼，何堅不摧？

形如捕兔之鶻，神如捕鼠之貓。

靜如山嶽，動若江河。

蓄勁如開弓，發勁如放箭。

曲中求直，蓄而後發。

力由脊發，步隨身換。

收即是放，斷而復連。

往復須有摺疊，進退須有轉換。

極柔然後極堅硬，能呼吸然後能靈活。

氣以直養而無害，勁以曲蓄而有餘。

心為令。氣為旗，腰為纛。

先求開展。後求緊湊，乃可臻於縝密矣。

又曰：先在心，後在身，腹鬆，氣歛入，神舒體靜。

刻刻在心切記，「一動無有不動，一靜無有不靜」。

牽動往來氣貼背，斂入脊骨。

內固精神 ，外示安逸。

邁步如貓行，運勁如抽絲。

全神意在精神，不在氣，在氣則滯。

有氣者無力，無氣者純剛。

氣若車輪，腰如車軸。

---

## 四字密訣

**敷**　*敷者，運氣於己身，敷布彼勁之上，使不得動也。*

**蓋**　*蓋者，以氣蓋彼來處也。*

**對**　*對者，以氣對彼來處，認定準頭而去。*

**吞**　*吞者，以氣全吞而入於化也。*

---

## 五字訣

**一曰　心靜**

心不靜，不專，一舉手，前後左右全無定向，故要心靜。起初舉動，未能由己，要悉心體認，隨人所動，隨屈就伸，不丟不頂，勿自伸縮。彼有力，我亦有力，我力在先。彼無力，我亦無力，我意仍在先。要刻刻留心，挨何處，心要用在何處。須向不丟不頂中討消息，從此做去，一年半載，便能施於身。此全是用意，不是用欣。久之，則人為我制，我不為人制矣。

**二曰　身靈**

身滯，則進退不能自如，故要身靈。舉手不可有呆像，彼之力方礙我皮毛，我之意己入彼骨裹。兩手支撐，一氣貫串。左重則左虛，而右已去，右重則右虛，而左已去。氣如車輪，周身俱要相隨，有不相隨處，身便散亂，便不得力，其病於腰腿求之。先以心使身，從人不從己，後身能從心，由己仍是從人。由己則滯，從人則活。能從人，手上便有分寸，秤彼欣之大小，分厘不錯，權彼來之長短，毫髮無差。前進後退，處處恰合，工彌久而技彌精矣。

**三曰　氣斂**

氣勢散漫，便無含蓄，易散亂，務使氣斂入脊骨，呼吸通靈，周身罔間。吸為合為蓄，呼為開為發。蓋吸則自然提得起，亦拏得人起，呼則自然沉得下、亦放得人出。此是以意運氣，非以力使氣也。

**四曰　欣整**

身之欣，練成一家，分清虛實。發欣要有根源、欣起於腳根，主於腰間，形於手指，發於脊背。又要提起全付精神，於彼欣將出未發之際，我欣已接入彼欣，恰好不後不先，如皮燃火，如泉湧出，前進後退，絲毫不亂，曲中求直，蓄而後發，方能隨手奏效，此謂借力打人，四兩撥千斤也。

**五曰　神聚**

上四者俱備，纔歸神聚。神聚，則一氣鼓鑄，鍊氣歸神，氣勢騰挪，精神貫注，開合有致，虛實清楚。左虛則右實，右虛則左實，虛非全然無力，氣勢要有騰挪，實非全然占煞，精神要貴貫注。緊要全在胸中腰間運化，不外面。力從人借，氣由脊發，胡能氣由脊發，氣向下沉，由兩肩收於脊骨，注於腰間，此氣之由上而下也，謂之俉。由腰形於脊骨、布於兩膊，施於手指，此氣之由下而上也，謂之開。合便是收，開即放，懂得開合，便知陰陽，到此地位，工用一日，技精一日，漸至從心所欲，罔不如意矣。


---

## 十三勢名目

攬雀尾。單鞭。提手上勢。白鶴亮翅。摟膝拗步。手揮琵琶勢。進步搬攔捶。如封似閉。

抱虎歸山。攬雀尾。肘底看捶。倒輦猴。斜飛勢。提手上勢。白鶴亮翅。摟膝拗步。海底針。扇通臂。撇身捶。卻步搬攔捶。

上勢攬雀尾。單鞭。雲手。高探馬。左右分腳。轉身蹬腳。進步栽捶。翻身撇身捶。

反身二起腳。上步挫捶。雙風貫耳。披身踢腳。轉身蹬腳。斜單鞭。

野馬分鬃。玉女穿梭。單鞭。雲手下勢。金雞獨立。倒輦猴。斜飛勢。提手上勢。白鶴亮翅。摟膝拗步。海底針。扇通臂。

上勢攬雀尾。單鞭。雲手。高探馬。十字擺連。

摟膝指捶。上勢攬雀尾。單鞭下勢。上步七星。退步跨虎。轉腳擺連。彎弓射虎。上步攬雀尾。合太極。


---

## 太極拳十要 

***一、虛靈頂勁***　

頂勁者。頭容正直。神貫于頂也。不可用力。用力則項強。氣血不能流通。須有虛靈自然之意。非有虛靈頂勁。則精神不能提起也。


***二、含胸拔背***　

含胸者。胸略內涵。使氣沉于丹田也。胸忌挺出。挺出氣挪胸際。上重下輕。腳根易于浮起。拔背者。氣貼于背也。能含胸則自能拔背。能拔背則能力由脊發。所向無敵也。

***三、鬆腰***　

腰為一身之主宰。能鬆腰然後兩足有力。下盤穩固。虛實變化皆由腰轉動。故曰。命意源頭在腰隙。有不得力必于腰腿求之也。

***四、分虛實***　

太極拳術以分虛實為第一義。如全身皆坐在右腿。則右腿為實。左腿為虛。全身坐在左腿。則左腿為實。右腿為虛。虛實能分。而後轉動輕靈。毫不費力。如不能分。則步重滯。自立不穩。而易為人所牽動。

　
***五、沉肩墜肘***　

沉肩者。肩鬆開下垂也。若不能鬆垂。兩肩端起。則氣亦隨之而上。全身皆不得力。墜肘者。肘往下鬆墜之意。肘若懸起。則肩不能沉。放人不遠。近于外家之斷勁矣。

***六、用意不用力***　

太極論云。此全是用意不用力。練太極拳身鬆開。不使用分毫之拙勁。以留滯于筋骨血脈之間以自縛束。然後能輕靈變化圓轉自如。或疑不用力何以能長力。蓋人身之有經絡。如地之有溝洫。溝洫不塞而水行。經絡不閉而氣通。如渾身僵勁充滿經絡。氣血停滯。轉動不靈。牽一髮而全身動矣。若不用力而用意。意之所至。氣即至焉。如是氣血流注。日日貫輸。周流全身。無時停滯。久久練習。則得真正內勁。即太極論中所云。極柔軟然後能堅剛也。太極功夫純熟之人。臂縛如綿裹鐵。分量極沉。練外家拳者。用力則顯。有力不用力時。則甚輕浮。可見其力乃外勁浮面之勁也。外家之力最易引動。不足尚也。

***七、上下相隨***　

上相隨者。即太極論中所云。其根在腳。發于腿。主宰于腰。形于手指。由腳而腿而腰。總須完整一氣也。手動、腰動、足動。眼神亦隨之動。如是方可謂之上下相隨。有一不動。即散亂矣。

***八、內外相合***　

太極所練在神。故云。神為主師。身為軀使。精神能提起。自然舉動輕靈。架子不外虛實開合。所謂開者。不但手足開。心意亦與之俱開。所謂合者。不但手足合。心意亦與之俱合。能內外合為一氣。則渾然無間矣。

***九、相連不斷***　

外家拳術。其勁乃後天之拙勁。故有起有止。有續有斷。舊力已盡。新力未生。此時最易為人所乘。太極用意不用力。自始至終。綿綿不斷。周而復始。循環無窮。原論所謂如長江大河。滔滔不絕。又曰。運勁如抽絲。皆言其貫串一氣也。

***十、動中求靜***　

外家拳術。以跳躑為能。用盡氣力。故練習之後。無不喘氣者。太極以靜御動。雖動猶靜。故練架子愈慢愈好。慢則呼吸深長。氣沉丹田。自無血脈憤張之弊。學者細心體會。庶可得其意焉。

---




