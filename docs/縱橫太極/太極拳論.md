---
icon: material/yin-yang
title: 太極拳論 
author: 山右 王宗岳
---

> *作者: 山右 王宗岳*

# 太極拳論 [^1]

太極者，無極而生。動靜之機，陰陽之母也。[^2]

動之則分，靜之則合。無過不及，隨曲就伸。

人剛我柔謂之走，我順人背謂之粘；動急則急應，動緩則緩隨。雖變化萬端，而理惟一貫。[^3]

由着熟而漸悟懂劤，由懂劤而階及神明。然非用力之久[^4]，不能豁然貫通焉。

虛領頂勁，氣沉丹田。不偏不倚，忽隱忽現。左重則左虛，右沉則右杳。

仰之則彌高，俯之則彌深。進之則愈長，退之則愈促。一羽不能加，蠅蟲不能落。人不知我，我獨知人。

英雄所向無敵，蓋皆由此而及也。

斯技旁門甚多，雖勢有區別，概不外乎壯欺弱、慢讓快耳。有力打無力，手慢讓手快，是皆先天自然之能，非關學力而有為也。察「四兩撥千斤」之句，顯非力勝；觀耄耋能禦眾之形，快何能為？

立如平準，活似車輪，偏沉則隨，雙重則滯。每見數年純功，不能運化者，率皆自為人制，雙重之病未悟耳。

欲避此病，須知陰陽。粘即是走，走即是粘，陰不離陽，陽不離陰，陰陽相濟，方為懂勁。

懂劤後，愈練愈精，默識揣摩，漸至從心所欲。

本是捨己從人，多誤捨近求遠，所謂「差之毫厘，謬之千里」，學者不可不詳辨焉。

> 註云：此論句句切要在心，並無一字陪襯，非有夙慧，不能悟也。先師不肯妄傳，非獨擇人，亦恐枉費工夫耳。[^5]


[^1]: 王宗岳著
[^2]: 亦有文多「動靜之機」：太極者，無極而生，動靜之機，陰陽之母也。
[^3]: 亦有作「而理『為』一貫」。
[^4] 亦有作「然非『用功』、『功力』之久」。
[^5]: 亦有版本多此注文。


