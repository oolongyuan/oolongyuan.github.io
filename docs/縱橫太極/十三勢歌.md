---
icon: material/yin-yang
title: 十三勢歌
---

# 十三勢歌 

十三總勢莫輕視，命意源頭在腰際。 

變轉虛實須留意，氣遍周身不少滯。 

靜中觸動動猶靜，因敵變化示神奇。 

勢勢存心揆用意，得來不覺費工夫。 

刻刻留心在腰間，腹內鬆淨氣騰然。 

尾閭中正神貫頂，滿身輕利頂頭懸。 

仔細留心向推求，屈伸開合聽自由。 

入門引路須口授，工夫無息法自修。 

若言體用何為準，意氣君來骨肉臣。 

詳推用意終何在，益壽延年不老春。 

歌兮歌兮百四十，字字真切義無遺。 

若不向此推求去，枉費工夫遺嘆惜。


